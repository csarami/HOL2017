jsonCallback([{
        "title": "من باخبر از خویشم، تو بیخبری از من.",
        "qaleb": "qasideh",
        "body": "من باخبر از خویشم، تو بیخبری از من.\nدیوانه مرا خواندی! دیوانه­تری از من.\nدلبندی و زیبایی، شوخی و فریبایی،\nمن دل به تو خواهم داد، تو دل چه بری از من!\nبگذار در آویزم از طرّه‌ي طرّارت،\nاز آن شب خوش شاید، زاید سحری از من!\nای شاخه‌ي پاییزی، عریانتر از این لختی!\nروید مگرت بر تن، هم برگ و بری از من!\nآیینه شدی بردی تو دار و ندارم را،\nدیگر نتوانی برد، چیز دگری از من!\nخاموشی من باری هیچ از بن دندان نیست.\nچون می تو برانگیزان، شوری و شری از من!\nزین­سان که حریق آسا، در تاب و تب افتادی،\nبر جای نخواهی ماند خشکی و تری از من!\nچرخ ار نفس گرمم چون کاسه‌ي طنبور است!\nبی­تو چه به جا می­ماند، جز مشت پری از من!؟\nاز گردش چشمانت، بازآمده­ام بی­دل،\nتا خود به چه دریايی گم شد گهری از من!\nمن آینه، تو، طوطی، هم زی تو تو را آرم،\nشیرین­تر از این دیگر خواهی شکری از من!\nتندیس خدا را ساخت ای بت ز تو پندارم!\nتو نیز توانی ساخت پیغامبری از من!\nدستان گشایش خواند، دست تو به هر انگشت؛\nبا دسته کلید عشق، بگشای دری از من!\n*       *       *\nکردم چو درخت باغ، بیرون سری از دیوار؛\nتاکام کند شیرین هر رهگذری از من.\nهیزم­شکنی در من، آویخت به کین چندان،\nتاکرد جدا آخر، سر با تبری از من!\nباشند پس دیوار، هیزم­شکنان بسیار!\nتو ترک رهایی کن، چون باخبری از من.\nبا مرگ در این خشکی، همبستری ای ماهی!\nزی حجله‌ي دریا شو، با شعرتری از من!\nتو ماه و من اقیانوس، جزر از تو و مدّ از تو!\nاز تست اگر گاهی، بینی هنری از من!\nدر عشق تو طبع من پرداخته دیوان‌ها،\nلیک از تو نخواهد ماند خوشتر اثری از من!",
        "date": "12/9/1363",
        "beitNumber": 37,
        "pishkeshBe": null,
        "audioUrl": null,
        "cssId": "qasideh-1"
    }, {
        "title": "خردمندی بهل، مشق جنون کن!",
        "qaleb": "qasideh",
        "body": "خردمندی بهل، مشق جنون کن!\nبیا، دیوانه، کارِ واژگون کن!\nچه دل بندی به بستانکاری عقل؟\nمراد خویش را وام از جنون کن!\nبه چشم تنگِ تُرک عقل منگر!\nبزن جستی؛ سر از روزن برون کن!\nخیال خام را روزی توان پخت؛\nشرار زیر دیگِ خون، فزون کن!\nستان، تا چند خسبی؟ از تن خویش؟\nبلندِ سقفِ مینا را ستون کن!\nشکاری نیست چون دام آشکار است؛\nکمان درکش، کمین اندر کمون کن!\nظریف از روزن چشم اندر آید؛\nدر دل بر تُنُک ظرفان کلون کن!\nتو را، راه آشنا، بس‌سایه‌ي تو؛\nالا رهرو، هم از خود، رهنمون کن!\nگمان بشکن به «آیا» در میاویز!\nدرون را گورگاه چند و چون کن!\nبه دریا شو، فروزن تیشه بر موج!\nالا، فرهاد یاد بیستون کن!\nهراسان زی کران چون آورد روی،\nتو او را پا بگیر و سرنگون کن!\nعصا را اژدها کردن فسانه است؛\nعصا کن اژدها را و فسون کن!\nبه باغ ای مرغ، گلگون برکش آواز!\nحنابندان گل را غرق خون کن!\nپریشان در قفس خواندن هنر نیست؛\nبمان بیرون و سیر اندرون کن!\nبر آور کعبه از بتخانه­ای چند.\nبه شوخی حلقه در گوش قرون کن!\n* * *\nمشو اندوهگین از گریه‌ي خویش!\nبشارت‌های باران را شگون کن!\nتو خود چرخی، به گرد خویشتن چرخ!\nرسن در گردن گردون دون کن!\nصدایی برنیانگیزی ز یک دست؛\nبگیر این دست و دستان گونه‌گون کن!\nپشیمان باش از سرسبزی خویش!\nدر این مرداب و بیعت با سکون کن!\nزبان و بینی و چشم از تو در رنج؛\nقیاس کار، از «سرسبزتون» کن!\nدر این آغل ز گاوان بازی آموز!\nزمین را گوی چوگان سرون کن!\nچو نوش بوسه را ذوق تو نشناخت،\nتن خود را کبود از نیشگون کن!",
        "date": "27/2/1364",
        "beitNumber": 45,
        "pishkeshBe": null,
        "audioUrl": null,
        "cssId": "qasideh-2"
    }]);
